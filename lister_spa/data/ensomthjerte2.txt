Jeg tenker meg som meitemark som finner et slikt hår av en gammel på sytten.  Det kniper i kjøttet mitt, risper liksom, legger seg inntil den slimete lengderetningen og blir med meg.  Nå regner det.  Nå skal jeg opp av jorda igjen.  Jeg kryper bortover noe ruklete svart og kjenner dunk av fotsåler like ved.  Jeg er likeglad med det, for jeg er meitemark og vet egentlig ikke om fare. Men så lander et hår på meg igjen.  Det er ikke så greit.  Det er irriterende.  Jeg er meitemark og skal ikke ha pels eller parykk.  Faktisk redder dette håret livet mitt, for regnet gir opp og jeg ville blitt spist av fuglemor og unger om ikke dette irriterende stykke menneskepels hadde pisket meg tilbake til gresset.  Jeg eter i meg mulden igjen.  Mulden er menneskets venn.  Der kommer maten fra og der legger mennesket seg ned når noe stopper for bestandig.  Vi har det ikke alltid så bra vi nede i mulden, men litt luft skal jeg alltid ordne med her nede.
Gnafs!
