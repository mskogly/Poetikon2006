<h1>PANTEREN</h1>
Han haltet da jeg så ham første gang. Han anstrengte seg for å komme inn gjennom den tunge kafedøren. En kvinne på vei ut tok tak i døren da den holdt på å slå igjen over krykkene hans, og han antydet et smil. Det var bare den høyre munnviken som trakk seg litt oppover, furen i pannen satt fast. Han hinket sakte mot et bord mens han forsøkte å unngå å trå på den vonde foten. Det var for trangt mellom bordene, og smerten trakk brynene hans sammen hver gang gulvet traff ham. Han satte seg tungt, en tåre av svette rant sakte fra tinningen og nedover en bankende pulsåre på halsen. Han strøk den ikke vekk, men lot den forsvinne under skjortekraven. Han bestilte en øl og forsøkte å legge foten i en behagelig stilling, uten å lykkes. Jeg hadde sett uttrykket hans før, i en dyrehage i Singapore. Det var en panter, med glatt, sort pels som bare ble avbrutt av den snerrende kjeften. Den travet frem og tilbake foran gitteret som sperret den inne, mens den brølte lavt fra et sted nede i magen. Jeg ble sittende på en benk foran buret i to timer, og hele tiden travet den, frem og tilbake mens den stirret ut. Enorme muskler arbeidet under panterens hud, klare til å skyte kroppen fremover i angrep. Men den angrep ikke, den fortsatte den hvileløse travingen, og brølene var like innestengte. Det var det vakreste dyret jeg noen gang hadde sett. Den digre katten som ville rive meg i stykker, men ikke kunne.

Mannen foran meg var det vakreste mennesket jeg noen gang hadde sett, og jeg satte meg ved bordet hans. Stemmen hans var lav, uten tonefall. Jeg tok ham med. På vei mot drosjen sa vi ikke et ord, jeg så på ansiktet hans som vred seg for hvert skritt.

Vi elsket på stuegulvet, han lå over meg og jeg tok aldri øynene fra ham. Han holdt vekten av seg selv med armene, og de dirret av tyngden. Han var skinnende, svett og forpint.

Kafédøra glir lett opp, og han kommer inn. Han tar et par slentrende skritt mens blikket hans søker i lokalet. Da han får øye på meg, lyser han opp i et smil og slår ut med armene for å vise at han nå klarer seg uten støtte. Han beveger seg kjapt mellom bordene. Lett og ledig, som en hvilken som helst annen mann. De dype rynkene er borte, han smiler med hele ansiktet og slenger seg ned på stolen ovenfor meg. Jeg reiser meg og går.

<div align="right">Christina Jenssen</div>
