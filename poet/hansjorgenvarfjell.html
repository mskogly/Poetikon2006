<HTML>
<HEAD>
<TITLE>Poetikon : Dikt av Hans Jørgen Varfjell </TITLE>
<link rel="stylesheet" href="./poet.css" type="text/css">

</HEAD>
<BODY>


<div class=tekst>
<h1 class=heading>Dikt av Hans Jørgen Varfjell</h1>

<pre>
<B>NATTEVANDRAR</B>

Natt
Du søv,
håpar eg...

Det er berre eg og ho
Snart søv også ho

Berre vi to i natta...

Eg ser ned i
det lille andletet
Ser kor det langsamt
får fred

To små blåe auge
møter mine
Glir langsamt
att...

Ho er lett og samstundes tung

Eg legg ho mot skuldra
og ser utover fjorden
Det lille hovudet kviler
mot halsen min

Høyrer eit tilfreds
lite sukk
Kjenner ei lita hand
forsiktig mot bringa mi

Der nede blenker lysa
frå jarnvegsovergangen
Gult, trygt. Raudt, fare
Bommane går ned

Ser lysa frå eit nordgåande
tog nærma seg, sakte
Det er fleire enn eg
som har arbeid i natt

No søv ho
men eg går ikkje ned
enno. Ikkje enno
Står og ser mens lysa
vert gule

Ser etter toget
som fer i natta
Stadig vidare
utan ro

Så går vi ned att

Leggetid...



<B>MØTE</B>

Eg la hjartet mitt
for føttene hennar

Gloheitt, bankande
engsteleg..

Ho let som ho
ikkje såg det

"Venskap er også ein fin ting" sa ho
"Sikkert" sa eg

medan eg pakka inn
hjartet mitt og gikk




<B>MALE</B>

Om eg kunne male
ville eg male andletet ditt

Kvar line i det
Kvar kurve
Kvart smil

Eg ville male fram alt det
vakre som bur i deg

Varme
Godheit
Lått

Eg ville la kvart penselstrøk
bli eit kjærteikn

Panna
Kinna
Leppene

Eg ville male lyset
som omgjev deg

Auga
Munnen
Smilet

Men eg kan ikkje male med pensel
Er ikkje stø nok på handa

Eg får berre mala med ord...



<B>FOR Å SETTE TINGENE PÅ PLASS...</B>

"Der", sa hun
"Der skal den stå".
"Det er nemlig der den passer best".
"Sånn; Rett under det venstre skulderbladet ditt"...



<B>AVSKIL</B>

Eg trur det er best at vi ikkje
ser kvarandre igjen sa ho roleg

Tårane i auga hennar sa
noko anna...

Vi såg på einannan og kjende
smerta i oss

Vi heldt hardt om kvarandre,
for å trøyste...

Vi stod der medan snøen fall
ikring oss

Tida, toget, verda hadde stoppa,
berre snøen fall

Vi stod der og vart sakte dekt
med snø

Stod der, urørlege, som
figurar av raud terrakotta



<B>BARFROST</B>

Eg rimer over
innvendig

Eg ser på verda
gjennom auge med
isroser

Kulda bit i
kjøtet mitt

Kjøleanlegget
har hengt seg
opp

Fyr opp eit
bluss nokon!

</pre>

<p align=right><I>- Hans Jørgen Varfjell
 <br><a href=mailto:hans.j.varfjell@kith.no>hans.j.varfjell@kith.no
</a></I></p>
</div>
</BODY>
</HTML>
