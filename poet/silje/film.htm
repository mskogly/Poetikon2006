<HTML><HEAD><TITLE>p o e t i k o n</TITLE></HEAD>
<BODY bgcolor=#fffff>

<A HREF="../poesi.htm">poet</a><br>
ikon<p>

<center><table><TR><TD width="300" valign=top>
<FONT SIZE=5>Besynderlig tafatthet</FONT>

<valign="right">"Lørdag, 7. September". Regi: Anders Brebakk.
Filmanmeldelse av Silje M. Ohren Strand.</valign><BR><BR>

<TD width="200 valign=top>
<I> - Hvis jeg tvinger deg til å bli kunstner, vil du bli lykkelig da?<BR><BR>
(Stillhet.)<BR><BR>
 - Så kunne du sitte hjemme og ha panikk, fordi du ikke greier å skape noe.<BR><BR> - Men det er jo det jeg gjør, har du ikke merket det? Har panikk fordi jeg ikke skriver noe.<BR><BR>(Stillhet.)<BR><BR> - Ville jeg tjene penger på det da?<BR><BR> - Nei, det er jo nettopp det du ikke ille. Du ville være en fattig kunstner.<BR><BR> - Ville jeg bli berømt etter min død, i det minste?<BR><BR> - Nei, men dine etterkommere ville vel tjene noe på deg.<BR><BR>(Stillhet.)<BR><BR></I></TD>

   Om man orker å pine seg gjennom dialoger av dette kaliberet, vil man i filmen "Lørdag, 7.September" kunne sanke nok av dem til et månedes forbruk. Minst. Denne debuten til regissør Anders Brebakk bygger på novellen "Om pågangsmot", fra den katalanske forfatteren Emilio Alvatars tredje novellesamling "Hverdager og slikt". Påstås det i alle fall. Men Emilio Alvatar er en oppsiktsvekkende spennende forfatter, og det er vanskelig å se noe slektskap mellom Brebakks debut og Alvatars riktignok noe absurde, men likevel livsbejaende filosofi. Det virker som Brebakk kun har grepet fatt i det absurde, uten øye for Alvatars glad-triste budskap.<BR><BR>
   Alt åpningsscenen får en til å tvile på regissørens ve og vel, og dessuten hans kjennskap til Alvatar som forfatter. Her dumper vi rett inn i en morgen, hvor den kvinnelige hovedpersonen sitter med sin te. Etter noe som føltes som 5 minutters fullstendig stillhet ( - og dette er ganske hard kost i en kinosal), kommer endelig filmens mannlige hovedperson inn, ser seg rundt og sier: " - Det ble jo dritstilig!" Vi forstår altså at noe er blitt forandret, men uten noen nærmere forklaring forsvinner han så inn på badet for å dusje. Hun går etter, og nå følger en lengre og direkte pinlig sex-i-dusjen-scene, som ender i at bofellesskapets tredje beboer banker hardt på døren. Han trenger å bruke badet.<BR>
Man må spørre seg hva dette har med Alvatar å gjøre.<BR><BR>
   Senere tar den seg likevel opp. Tredje beboer, en blåhåret homofil, er filmens første interesante karakter, men han forsvinner dessverre raskt ut av handlingen. Han skal på en festival, mens våre to mistrøstige hovedpersoner - som vi aldri får vite navnene på - drar avsted på en piknik ingen av dem ser ut til å ha større lyst til å dra på. De er tydeligvis blitt enige om det på forhånd, og ingen vil gjøre om avtalen.<BR><BR>
   Og dette setter filmens spenning helt fra starten av: spenningen mellom to mennesker, som ikke sier det de tenker. Hele filmen er spekket av absurde små hendelser og dialoger, eller av mangelen på dialog. Det blir etterhvert klart at det viktigste er det som ikke blir sagt. Dette er en stillegående, langtekkelig film, men med litt tålmodighet i starten vil man etterhvert fatte nysgjerrighet for disse to - Hva er deres forhistorie? Og dette er i beste Alvatar-stil. Men mens Alvatar i sin novelle nøster opp svaret, som i en god krimroman, etterlater filmen oss fullstendig uten svar.<BR><BR>
   Likevel - vi forstår at hovedpersonene er høyst forskjellige av karakter. Han synes å være en livsens mann, evnerik og optimistisk av natur, med et rolig forhold til livet og dets problemer. På merkelig vis havner han alltid på føttene, og han har derfor den gode roen ved seg som bare de har, som til fulle stoler på at livet vil ta seg av en. Mot ham fremstår hun som den klare motsetning: alltid mellomfornøyd og lettere nervøs - eller i hans ord "sprengt i hodet". Og denne nervøsiteten krever for mye av ham. Slik slår motpolene mot hverandre og skaper irritable scener, med en dialog som er like absurd som den er hverdagslig. Et eksempel: Vel fremme på oiknikstedet leter de etter et bra sted å sitte, men begge er for tafatte til å beslutte noe som helst.<BR><BR>
<I>Han: "Nei, vi går tilbake til hvor den stygge juggeren kom fra."<BR><BR>
Hun: "Den stygge juggeren?"<BR><BR>
Han: "Ja, den stygge juggeren!"<BR><BR>
Hun: "Er det 'joggeren' du sier?"<BR><BR>
Han: "Ja! Joggeren! Skal jeg si det en gang til?!" </I><BR><BR>

Det er så utrolig hverdagslig, utrolig kjedelig, og vi kjenner oss så altfor godt igjen. Hva er det Brebakk vil? Uten et grann av Alvatars glade livsfilosofi, blir mye bare ubehagelig flimmer over lerretet.<BR>
Man må dessuten spørre seg hvilken oversettelse Brebakk baserer seg på. Alvatar ville neppe la hovedpersonen uttale seg i vendinger som: 'Han så ut som ei fitte i ansiktet'.<BR><BR>
Er det så en dårlig film?<BR><BR>
 - Ja, det er en elendig film, men den er likevel ikke uten severdige scener. Den mannlige hovedpersonens paranoide forhold til menn med bart - "De er pedofile alle sammen. Hitler hadde bart." - , med påfølgende filosofering rundt forskjellen på menn med bart og menn med kun skjegg, er absolutt fornøyelig. Det samme er scenen hvor to psykisk utviklingshemmede svært høylydt krever oppmerksomheten, for å berolige med at de ikke skal forstyrre.<BR><BR>
   Innehaveren av kafe Zoolounge har dessuten en liten birolle i filmen. Denne mannen imponerer som vanlig med sine skuespillerprestasjoner, men det er dessverre en for liten rolle til å veie opp for billettprisen alene. Dessuten er det for langt ute i filmen, og de aller fleste vil høyst sannsynlig ha forlatt salen allerede.<BR><BR>
   Det er synd å se Brebakk kaste bort de evnene han tydeligvis besitter på denne måten. Enkelte scener er glimrende i sin intetsigenhet, nesten Kaurismakkiske. Men i motsetning til Kaurismakkis insisterer Brebakk på å gjenomføre hverdagsfølelsen. Avslutningsscenen, hvor han bærer henne til sengs, kler henne naken, for så å gå tilbake til stuen for å spise sin frossenpizza, blir en så rund avslutning at det er direkte flaut. En sitter tilbake med en ubehagelig følelse av å ha brukt opp sin egen tid på å være vitne til andre menneskers innholdsløse hverdag.<BR><BR>
<B>Et ekstra minus:</B> kameraføringen i hele starten av filmen (deretter blir den bedre).<BR><BR>
<B>Et ekstra pluss:</B> Soundtrack'et, med bl.a. Pearl Jam og Portishead.
</TD>
</TR></table>
</center>
<HR>
<p align=center><A HREF="../poesi.htm"></A> </p>