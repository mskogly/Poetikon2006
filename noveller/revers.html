<!DOCTYPE HTML PUBLIC "-//W3C//DTD HTML 3.2 Final//EN">
<html>
<head>
<title>Poetikon | Historier | Revers</title>
<link rel=stylesheet href="../poetikon.css" type="text/css">
</head>

<BODY class="bg" BGCOLOR="#FFFFFF" TEXT="#000000" LINK="#FF0000" VLINK="#800000" ALINK="#FF00FF">
<IMG SRC="../_img/lowsrc.gif" WIDTH="31" HEIGHT="15" BORDER="0"><A HREF="../historier.html"><IMG SRC="../_img/h_historier.gif" ALT="HISTORIER" WIDTH="133" HEIGHT="17" BORDER="0"></A><br>


<DIV class="historie">
<B>REVERS</B>, Av Endre Ruset
<p>
Han har fått på seg en fløyelsgenser. På høyre arm er det en brun flekk. Hun
har prøvd å vaske den vekk, men det går ikke. Det er fint vær ute,
lystripene mellom persiennene deler rommet, treffer håret hans. Han leker og
leker. Øynene hans flakker over lekene, rykninger fra høyre til venstre.
Noen ganger går hun bort til han, stryker han gjennom håret, presser
fingrene hardt mot hodebunnen, masserer ned mot nakken, fingrene glir langs
nakkehåret og ned på bare huden.<br>
<p>
- Det er det som er så jævlig med fløyel. De seige flekkene ødelegger
stoffet.<br>
 Hun stumper sigaretten, og jeg sier at jeg ikke skal kjøpe fløyel til han
mer. Han er stor. Som et dyr vokst ut av sin egen størrelse. Et lite barn i
en stor kropp, og han kjenner at han strykes og sier ingenting, snur seg
ikke, men leker med figurene, setter de sammen, tar de fra hverandre, mens
han vet at han strykes. Konsentrasjon. Jeg kan merke at han blir mindre
hardhendt. Trykket i fingrene letter, og brikkene blir lettere å håndtere.
Lystripene som sniker seg innpå dem, kryper over klærne deres, sildrer
loddrett opp veggene.
<p>
Kaffen er glovarm og jeg kjenner det svir på leppene, kjøttet i ganen som
løsner lag for lag i møte med varmen, tunga som tørker ut.
<p>
Gitter. Undulaten slutter å bråke. Først da blir han oppmerksom på fuglen,
som om bråket hele tiden har vært anonymt, og først nå når det opphører,
styrter han nærmest mot buret, banker hardt i det.<br>
- Nei, du må ikke skremme den.<br>
Hun går etter han, lyden av sokkene som sklir langs parketten. Strekker
henda langt ut og tar fast grep om han rundt overkroppen. Hendene hennes mot
fløyelsstoffet. Slik jeg har kjent det de gangene jeg har fjerna han fra
åstedet skrikende, hysterisk, holdt han så hardt at jeg kjente varmen fra en
svettende og gråtende kropp under genseren.
<p>
Ikke varmt, alle ovnene er avslått, fryser på beina. Hun har aldri nærma seg
buret. Det var jeg som måtte gå i butikken sammens med han på bursdagen, ta
ut fuglen, "Blå, blå!" den blå fuglen. Hun hadde fugleskrekk og turte ikke
nærme seg buret. Fuglen var sky, livredd hver gang det gigantiske fjeset
hans hang over buret, og fingrene hamra mot sprinklene. Den døde tre måneder
etterpå, og vi måtte ut å kjøpe en ny. En gul. Det tok fire måneder før den
døde. Han gråt ikke slik som han hadde gjort første gangen, bare stirra på
den, der den lå med vingene tett inntil seg. Vi kjøpte enda en ny, en grønn.
Den heter Timmy.
<p>
Sønnen min som elsker Timmy. Sønnen min med den rare ansiktsformen,
kromosomfeilen som ligner på meg. Noen netter drømmer jeg om han. Hvordan
han isteden for å vokse stadig blir mindre og mindre. Hvordan ansiktsformen
hans trekker seg tilbake, til særpreget ikke lenger finnes i ansiktet, til
huden rundt øyne, munn, og nese blir likegyldig glatt. Hvordan skrikene,
sikkelet, oppførselen stadig blir mer uselvstendige, og størrelsen og
alderen begynner å passe sammen med hjernen (de trege refleksene, og
oppfatningsevnen i øynene  som det nå er vanskelig å få øye på). Hvordan
"feilen" hans trekker seg inn på innsiden av ansiktet, inn gjennom hjernen,
og håret som trekkes inn mot hårrøttene og snart avdekker et blankt hode.
Suturene som åpner seg i det krympende hodet. Uforsvarlig. Turen til
sykehuset for å plassere han tilbake i magen hennes, kobler han opp mot
livmoren med navlestrengen. Jordmora som presser han inn fødselskanalen.
Hvordan fosteret av han stadig minsker, og magen hennes minsker til han
forsvinner inn i henne og blir borte. Blir til ingenting langt inne i henne.
Minnet av han som blir borte, og det bare er henne og meg igjen. Det syke
som ikke ligner på noen av oss.
<p>
Når jeg våkner fra disse drømmene, og han står ved siden av senga mi, og ser
på meg.




<p>
<I>-Endre Ruset</I><p>

</div>

</BODY>
</HTML>
