<!DOCTYPE HTML PUBLIC "-//W3C//DTD HTML 3.2 Final//EN">
<html>
<head>
<title>Poetikon | Historier | Fallteknikk</title>
<link rel=stylesheet href="../poetikon.css" type="text/css">
</head>

<BODY class="bg" BGCOLOR="#FFFFFF" TEXT="#000000" LINK="#FF0000" VLINK="#800000" ALINK="#FF00FF">
<IMG SRC="../_img/lowsrc.gif" WIDTH="31" HEIGHT="15" BORDER="0"><A HREF="../historier.html"><IMG SRC="../_img/h_historier.gif" ALT="HISTORIER" WIDTH="133" HEIGHT="17" BORDER="0"></A><br>

<DIV class="historie">
<p>
<B>FALLTEKNIKK</B>, Av Endre Ruset
<p>Jeg liker ikke dansing, bare lyden av føttene hennes mot gulvet. Hun danser
uten musikk og øver inn trinnene. Tøflene hennes i gangen. Jeg trodde bare
det var menn som hadde slike tøfler, ikke myke, men av brunt lær. Hun danser
i de tøflene, svake svisje-lyder mellom stegene. Hun gråter ofte.</p>
<p>Hun er et
følsomt menneske sier hun. Tårekanalene åpner seg foran tv-skjermer, i
kinosaler, på utesteder, i senga. Gråt og dans. En bøtte med magnesium på
baklageret. Alltid der når jeg går ut for å hente noe til matlaginga.
Magnesium fra da jeg drev på med turn, slik at huden ikke skulle brenne seg,
godt tak rundt svingstanga, salto ut fra gutteskranken, fall på fall,
bøylehesten. Støvskyer av magnesium, de tørre hvite hendene. Sprayflasken
med vann hver gang, de hvite feltene som øyeblikkelig ble oppløst. Hun er i
dusjen, med radioen på høyt volum. </p>
<p>Jeg spretter en flaske rødvin. Hun kjenner livmora råtne sakte, mens hun gnir den gul-glinsende såpa i et fint
lag utover kroppen, går ut av dusjen, tørker seg. Hudkremen, parfymen,
hårskummet, maskaraen, eyelineren. Radioen overdøvd av hårføneren,
hårføneren som igjen halveis overdøves av fettet som freser på panna. Hun
renser seg, pynter seg, trekker nyvaska klær over den mjuke huden. Jeg
skjenker meg et glass. "Høyreiste glass" sa hun etter at hun kjøpte dem,
"Europeisk stil, til både hvit og rød." Smaken av chilensk rød. Hun åpner
døra fra badet. En lettere klunkende lyd, nå som det er mindre i flaska.
Rekker henne glasset.</p>
<p>
"Hvor har du kjøpt den" spør jeg, mens hun spiser. "Jeg har kjøpt den i
London." En grå kjole, med bare armer. Et mønster tatovert inn på høyre
side. Hun trekker et dypt drag av sigaretten, hun er ferdig å spise. Tør
ikke lenger mase på henne om å slutte, det vil hun ikke vite av. "Jeg vil
gå, jeg kjeder meg". Hun styrter glasset. Jeg prøver å slukke stearinlyset
uten å brenne fingrene. </p>

<p>Et minne fra da jeg var liten: Fingrene som skalv og
det var kaldt. Han, det store forbildet, tente fyrstikken. Ansiktet hans som
lyste opp, før han slukte den, og lufta rundt oss ble mørklagt igjen.
Stjernebildene fort først, før også jeg ritsjet en fyrstikk mot glassflata.
"Kom igjen!" Lyset fra fyrstikken som rista i takt med hånda, ebba sakte ut
og brente seg inn i fingrene. Det svir, det er mørkt. Vi går ut.
</p><p>
Jeg prøver å forestille meg hvordan den ser ut. Om den ligner en skapning,
en eller annen syk mutasjon. Hvordan den sakte skrumper mellom væske og
blod. Mylderet av stemmer slår i mot oss, mens vinen slår inn i henne.
Kinnene hennes rødmer fort i varmen. Vi henger av oss yttertøyet, og når hun
kommer tilbake kjenner jeg parfymen. Smilet hennes, "Du har på deg den
grønne, ikke sant? Hva var det den het? Er det den?" Jo det stemmer, det var
den grønne med lett sitruslukt, kraftig og mandig. Jeg nikker til henne, vi
går ut fra foajeen. De høyhælte skoene hennes som klikker mot steinflisene,
og jeg prøver å asossiere med noe. Jeg kjenner den lyden. Klikkelyden.
Hvorfra? Jeg gir opp og henter meg et glass vin fra baren.</p>
<p>
Fingrene hennes rundt stettet på vinglasset. Syrlig, kullsyreaktig, en
australsk chardonnay. Fingrene hennes, små og vevre, uten neglelakk. De
minnet om bestemors når hun kneppet opp de få knappene i kofta, og tok den
av. De minnet om mine fingre når jeg stod der overfor henne og fikk kjenne
pacemakeren ved hjertet hennes. Hun førte hånda mi på riktig plass, og
konturene av den lille firkanta boksen sank inn fingerspissene. Jeg satte fra
meg glasset, strøyk meg selv i håndflata, mens hun tømte det et par meter
lenger borte, satt det fra seg på et anretningsbord, og gikk for å hente seg
et nytt. Mens jeg strøyk meg selv tenkte jeg på hvordan hun brukte å
plassere hendene mine i henne. Det dunka i henne også, men ikke over
hjertemuskelen. Pusten ble pumpa gjennom brystvortene hennes, hele
kjønnsorganet pumpa væske, og det var som om jeg dreiv ned den samme
strømmen av væske og pust, mens jeg turna i perfekt balanse. Jeg stirra
henne i senk uten at hun så det, og jeg tenkte at hun og bestemor er ganske
like. De snakker til meg på en rar måte, og øynene mine åpner seg.</p>
<p>
Om å falle. Det er ikke slikt hun gjør. Det var den første kvelden med måne,
og i situasjonen med den opprevne strømpa, såret på kneet, og det sløve
fortvilte fjeset hennes, var det et eller annet som brøyt gjennom. Lyset fra
vinduet og ingen som så ut. Jeg hadde venta meg et opplyst fjes, en eller
annen som stirra forskrekka ut, men nei. Lyset fra husene, og lyset fra
gatelyktene. Stjernebildene som var så oppbrukte allerede da. Et oppgitt
prosjekt i femtenårsalderen. Kikkerten kasta jeg i vannet utenfor huset, og
notatene lot jeg bli med ned. Diktene rettere sagt, jeg lot diktene bli med
ned. Og nå var bylyset reflektert så sterkt i himmelen at stjernene var
blitt usynlige. Husket tittelen på det ene diktet. Ringte på en taxi.</p>
<p>
I mørke i drosja hold jeg henne rundt hodet, og hun smilte litt tilbake. Hun
snudde seg og stirra ut i gata. "Det gjør vondt her nede også, du må stryke
meg her" Jeg gjennomskua henne med en gang, visste at det var et hint, men
jeg greide ikke å gjøre noe ut av det. Jeg husker at bestemor satt på
tribunen i turnhallen da jeg falt, at hun sto over meg, og sakte ble klarere
i tåka. Rynkene hennes, opplyst i de sterke taklampene, hadde fanga henne,
hun var blitt gammel, var i ferd med å råtne. Jeg stirra, og smilte over
igjen i taxien. Hun smilte forundra tilbake, med et glassklart "hvorfor
ikke?" et eller annet sted inne i fjesmina. </p><p>Om dagene, når vi satt i
frokostlyset, hendte det ofte at jeg så gjennom den melkeblenda huden
hennes, og inn på nettverk av mørkeblå årer som forgreina seg langs
tinningen hennes. Jeg visste ikke om jeg synes det er vakkert eller
avskyelig. Skrev ofte ned, i all hemmelighet, små poetiske linjer om dem
ytterst i almanakken, i liten og utydelig skrift, så hun ikke skulle oppdage
dem. Jeg vet at hun ikke liker håndskriften min, men hun liker hendene mine.
Hun legger dem over magen sin, inn under kjolen, og jeg kjenner rynkene av
noe under det mjuke. Rynkene av noe som er gammelt og som skal dø.</p>
<p>
Jeg rensa såret hennes og så sov vi. Hun ville ligge med meg, men jeg ville
ikke i kveld. Jeg så for meg hvordan jeg ville skade henne innvending,
hvordan det syke i henne ville presse mot pikken min. Jeg svelgte til slutt
den fyrstikken, den svei mot tunga, det huska jeg før jeg sovna. Og skuldra
som gikk ut av ledd under ringøvelsen, forfatterdrømmen som jeg drukna til
døde. Også henne da selvfølgelig. Lyden av føttene hennes når hun danser.</p>


<p>
<I>-Endre Ruset</I></p>

</div>

</BODY>
</HTML>
