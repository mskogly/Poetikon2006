<HTML>

<HEAD>
<link rel=stylesheet href="../poetikon.css" type="text/css">
<TITLE>Poetikon  : Noveller : Paraplytanker, av Olve Askim</TITLE>
</HEAD>

<BODY BGCOLOR="#CC3300" text="#FFFFFF" link="#FFFFFF" vlink="#DDDDDD" alink="#FFFFFF">

<CENTER>

<TABLE border="0" cellpadding="20"><TR>
<TD valign=top><IMG lowsrc="img/lowsrc.gif" SRC="img/paraply.gif" ALT="Paraplytanker. Ill. Olve Askim" WIDTH="229" HEIGHT="280" BORDER="0" HSPACE="5">
<br></TD>
<TD width="320">


		<div  class="tekst">
<B>Paraplytanker.</B><div align="right"><SMALL>Skrevet <a href="http://www.olve.net/" target="_blank">av Olve Askim</a></SMALL></div>
<BR>
<div align="justify">Det regner.<br>
Jeg går med paraply.<br>
Det er fint å ha paraply når det regner. Jeg rusler
nedover gaten og legger merke til en butikk.
En paraplybutikk.<br>
Det er ikke dumt at det finnes paraplybutikker tenker
jeg. Jeg titter inn av vinduet. Det er paraplyer i
alle fasonger, størrelser og farger. De henger på
stativer og ligger stablet i skap. Det er paraplyer
overalt. Vegger og tak. Og en liten dame.<br>
Det er rart, tenker jeg. Der inne står det en liten
dame som har viet sitt liv til paraplyer. Kanskje
heter hun Reidun? Jeg lurer på om Reidun der inne har
drømt om å starte paraplybutikk siden hun var liten.
Satt hun på skolebenken en gang under krigen og
drømmende tegnet små paraplyer i margen? Eller kom det
plutselig? Kanskje var Reidun ute i kraftig regnvær en
gang på 50 tallet helt uten paraply. Kanskje pådro hun
seg en kraftig snue og ble sengeliggende den dagen
fordi hun ikke fant en butikk som solgte paraplyer. Og
dermed tenkte hun, jeg skal jammen åpne en
paraplybutikk så folk kan få seg en paraply når det
virkelig gjelder. Også gjorde hun det. Eller kanskje
er det en tradisjonsrik familiebedrift. Reiduns
familie har kanskje holdt på med paraplyer i
generasjoner. Hennes tipptippoldefar var paraplykonge.
Paraplymogul! Kanskje har han mottatt priser.<br>
Gullparaplyen for eksempel.<br>
Hvem vet.<br>
Det er sent på ettermiddagen. November og mørkt. Snart
skal Reidun hjem. Hun har sikkert en fin paraply. Når
hun kommer hjem spør mannen hennes om hun solgte mange
paraplyer idag. Ja, idag gikk det bra sier hun og så
forteller Reidun entusiastisk om en ny paraply som har
kommet på markedet. En fransk modell. Den har kanskje
en ny måte å folde seg inn på. Eller et varmende
håndtak. Eller kanskje et nyutviklet paraplystoff som
preller av vann, som på gåsa. Slik at man slipper å
legge paraplyen åpen i entreen fordi den, takket være
det nye franske stoffet, er tørr allerede. Eller man
kan kanskje knøvle den sammen til en liten ball som
passer i kåpelommen? Kanskje kommer den til og med med
futteral.<br>
Hun gleder seg veldig til denne. Den er under
bestilling og kommer til uka. Hun viser bilder av
paraplyen til mannen i det månedlige
paraplytidsskriftet hun abonnerer på og forteller at
den kommer i ikke mindre enn fjorten farger og tyve
forskjellige mønstre. Håndtak kan skiftes og fåes i
hele femti varianter, alt ettersom. Og mannen lytter.
Kanskje han selv driver skolisseforretning?<br>
Jeg lurer på om det finnes diskusjonsgrupper på
internett for paraplyentusiaster. Reidun er nok aktiv
der. Eller store amerikanske nettsider hvor man kan
bestille tusenvis av forskjellige paraplyer. Det skal
jeg sjekke når jeg kommer hjem, tenker jeg. Det gjør
sikkert det.<br>
Reidun samler på paraplyer også. Hun har paraplyer fra
første verdenskrig og fra alle tenkelige kanter av
verden hvor det regner. En morsom en fra Russland. En
japansk en som er formet som en pingvin. Hun har et
stort rom. Det er bittesmå barneparaplyer i utallige
farger og former. Det er kjempestore seilduker av noen
paraplyer beregnet på mindre følger hengt oppunder
taket. En paraply har hun satt i monter. Den var
sikkert eid av en berømt person og kjøpt på auksjon.
Hun var på med nebb og klør der. Den skulle hun ha,
koste hva det koste ville. Også samler hun på andre
paraplyting. Paraplyfigurer, paraplymotiver og
paraplybilder.... paraply i solnedgang. Jeg smiler for
meg selv.<br>
Hun er en reser på paraplyer og var sikkert med i
Kvitt eller Dobbelt og rasket til seg 48000 kroner som
ingenting. Selvsikker som hun er kastet hun nok om seg
med tilleggsopplysninger langt utover det som over
hodet var nødvendig. I tillegg fikk hun en tur for to
til den årlige paraplymessen i Wuppertal samt en
signert paraply i begrenset opplag av en berømt
paraplymaker, en eksklusiv porselensparaply pluss et
stort paraplyleksikon. Jeg ser det for meg.<br>
Jeg stopper opp. Det er en merkverdig verden, tenker
jeg. Hun er kanskje litt gal? Så går jeg videre.
Tenk å havne i en paraplydiskusjon med Reidun.
Herregud. Jeg hadde ikke hatt en sjans.<br>
Da hadde det vært hakket bedre å diskutere skolisser
med mannen hennes. Jeg har nemlig lest at de små
plastbitene på skolissetuppene heter "aglets" på
engelsk. Det ville nok ha imponert ham. Men om
paraplyer vet jeg ytterst lite utover det aller
nødvendigste. Reidun ville revet meg i fillebiter og
bombardert meg med paraplybegreper, historikk og
filosofi og gitt meg grundig refs for måten jeg
behandlet min egen paraply fra banken på og at jeg i
det hele tatt hadde en slik gratisparaply med logo på.
Blasfemi! Så hun ikke litt morskt ut på meg da jeg
passerte henne i butikken?<br>
Nei, Reidun er nok ikke lett, tenker jeg. Heller
ganske vanskelig. Hun sender sikkert anonyme hatbrev
til regntøyprodusent Helly Hansen.<br>
Og Reidun om sommeren. På hete dager. Måneder uten et
eneste drypp fra himmelen. Jeg grøsser ved tanken.
Reidun, damen som elsker regnfulle dager med storm i
kastene hvor paraplyer rundt om i landet vrenges til
formløse, ugjenkjennelige tøystrimler med vridde
metallsplinter pekende ut i alle retninger og vannet
fosser ned og kommer inn fra alle kanter. DA er hun
nok lykkelig.<br>
Jeg går nedover gaten og skotter opp på min egen
paraply. En av stengene er litt knekt, men den
beskytter allikevel og er fin. Jeg unngår akkurat å
kollidere med en mann. Han virrer formålsløst rundt på
fortauet, med campingsandaler, uten jakke, i pøsregn.
Hendene er knuget rundt en halvliters ølboks bak på
ryggen og han har et plastrør som kommer ut av nesen
og forsvinner inn under skjorta. Men paraply har han
ikke.
<p>
<a href="http://www.olve.net/" target="_blank">-Olve</a>



</div>
<BR><BR>
<BR>
<p>

<BR><BR><DIV align="center">| <SMALL><A HREF="../noveller2.html">poetikon : noveller</A></SMALL> |</DIV></FONT>
</TD>







</TR></TABLE>

</CENTER>



</BODY>

</HTML>





