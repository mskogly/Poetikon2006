<HTML>

<HEAD>
<link rel=stylesheet href="../poetikon.css" type="text/css">
<TITLE>Poetikon  : Noveller : TIDEN I SANNHETEN, av Pål Hilmar Sollie</TITLE>
</HEAD>

<BODY BGCOLOR="#CC3300" text="#FFFFFF" link="#FFFFFF" vlink="#DDDDDD" alink="#FFFFFF">

<CENTER>

<TABLE border="0" cellpadding="20"><TR>
<TD valign=top><!IMG lowsrc="img/lowsrc.gif" SRC="img/nattevake.jpg" ALT="Natt. Oslo. Ill. Rune Spaans" WIDTH="250" HEIGHT="323" BORDER="1" HSPACE="5">
<br><FONT FACE="Courier" size="-1" color="#808080"></FONT></TD>
<TD width="360">


		<div  class="tekst">

<FONT FACE="Courier" size="-1">




<B>TIDEN I SANNHETEN.</B><div align="right"><SMALL>Skrevet av <a href="mailto:paulusv2@hotmail.com">av Pål Hilmar Sollie</a></SMALL></div>
<BR>
<div align="justify">
Jeg sitter med eskene. Står på knærna og roter i gamle saker. Har nesten glemt alt. Å kikke igjennom de gamle kassene er som en reise i tid. En slags rotete tidsmaskin som tar meg tilbake til alle rare kriker og kroker. Jeg sitter å ser på bilder. Bilder fra 1974. Bestemor, Stine, Laika og meg. Strikkegenser, slengbukser og litt høytidlig oppstilling til foto. Jeg hadde pannelugg, skjevt klippet og store ører. Ni år og redd for jordens undergang og stort mannfall. Bildet sender meg videre på reisen. Tilbake til Desember 74' . Kjenner angsten tar tak.
<P>

<I>"Jeg er livredd for 1975. Det er bare 23 dager igjen. Da kommer 1975. Da er det 6000 år siden Adam ble skapt. Gud har hvilt lenge nok, og nå er han sint. Mamma er også redd for tiden. Hun har vært ekstra sint på meg og lillebror. Jeg skal til mor og bestefar i jula. Ikke julaften selvsagt. Da feirer de jo jul, og det skal man jo ikke gjøre. Jeg drar dit to dager senere. Pleier å glede meg til feriene hos mor. Men denne gangen er jeg nervøs. Jeg er ikke på samme plass som pappa når Harmageddon kommer. Jeg vet at jeg ikke har en sjans til å overleve hvis jeg er i Sandefjord. Jeg må være nære pappa. Holde han i hånda. For pappa overlever, og kanskje redder han meg også hvis jeg er med han."</I>
<P><I>
"Jeg blir hjemme i jula" sier jeg til mamma. "Nei det går ikke det, Tom. Vi skal til Hamar og besøke Gunnar og Sonja. De har jo ingen barn så det vil bli veldig kjedelig for deg. Og Gunnar er jo ikke så vant til barn. Nei, du drar til Sandefjord med lillebror." Kan ikke fortelle mamma hvorfor jeg ikke kan dra. Hun vil bare bli mer redd.
<P>
Pappa kommer hjem og vi spiser middag. "Pappa, kan ikke jeg bli med dere til Hamar ?"  "Tom ! Dette har vi jo…."  Mamma blir avbrutt. "Hvorfor vil du ikke til mor og bestefar ?"  "Jeg vil være hos dere. Vær så snill !"  Pappa ser rar ut. Han vet hvor glad jeg er i mor. "Mor vil bli veldig trist. Nei, du må nok dra til Sandefjord, guttemann."  Han stryker meg på kinnet og smiler. "Men Pappa…."  "Nå holder du opp med det maset."  Mamma begynner å bli hysterisk.  "Så, ikke mer tull nå, gutt !" Pappa ser streng ut. Jeg reiser meg opp. Pappa snakker allerede med mamma om noe annet. Jeg kjenner hvordan det blir kaldt og varmt på engang i hodet. Jeg rygger ut mot stua. Ingen ser jeg går baklengs. Mamma og Pappa blir lenger vekk. Jeg skal til Sandefjord i jula"</I>
<P>
Jeg henter meg inn. Puster tungt. Kjenner hvordan noe av hjelpløsheten slipper taket i det jeg putter bildet ned i esken igjen.  Leiter videre i sakene. Under noen videoer fra min tid som filmsamler ligger det noe som igjen sender meg på reise. Et bilde fra løkka. Jeg står og holder en fotball, og gjør meg klar til utspark. Jeg er vel 10 - 11 år og fotball er min store interesse. Har aldri blitt noen fotballstjerne, men den gang var vi alle Kevin Keegan og Peter Shilton. Lilleputtlaget i Risør var kretsens beste og jeg drømte om å spille på førstelaget.

<P>
<I>
"Jeg spiller mye fotball. Hver dag på løkka. Kjempesteinsmyra er stedet nesten alltid etter skolen. Nå har jeg meldt meg på lilleputt-laget uten at Pappa vet det. Spurte han om jeg kunne, og alt var greit helt til han så at treninga startet en halv time før møte på tirsdager og torsdager. Det ville bety at to av tre møter ville jeg være borte fra. Selvfølgelig ble svaret "Nei, ærlig talt, Tom. Det skjønner du vel selv."  Jeg gjør vel det, men allikevel. Jeg elsker fotball, og jeg vet jeg er god nok for laget.
<P>
I dag er det tirsdag og jeg har møteveska full av fotballtøy. Det tar bare 5 minutter fra møtesalen til treningsplassen. I det sangen og bønnen er over,  
og første elevtale er i gang sniker jeg meg ut på do. Der står møteveska, og jeg skifter fra dress til shorts og skruknotter. Treninga varer ennå i en og en halv time, og jeg kan være der nesten resten av tida.
<P>
Treneren spør hvorfor jeg er så sent ute. Sier at jeg så feil på klokka. Han ser litt morskt på meg, men hiver en ball over, og jeg er en lilleputt. Tida raser unna. Ballen sparkes og dribles og jeg får mange godord fra Karlsen - treneren vår. Vi gir oss klokka åtte. Skulle gått før men Karlsen tar ut laget først nå. Jeg er med på laget til lørdagen. Som forsvarer. Gleden i magen vokser seg stor. Bare Pappa hadde sett meg nå. Han var en av stjernene på Store Bergan i 50-åra. Har sett bilder når de vant 3. Divisjon i 1957. Men, nei, Pappa ville nok ikke bli så glad om han så meg nå. Ikke Jehova heller.
<P>
Jeg skifter fort, hopper over dusjen og løper tilbake til Rikets sal. Klokka er kvart over åtte. Har jeg uflaks har de allerede avslutta. Planen er å snike meg tilbake til do, og si at jeg har vært syk. Jeg kommer mot parkeringsplassen. Ingen der. Alle bilene er godt parkert. Jeg sniker meg inn i gangen, og ned trappa til do. Dressjakka og buksa slenges på, og jeg setter meg på do-setet. Hører sang fra salen. Da er det straks slutt.
<P>
5 minutter etter hører jeg noen kommer inn. "Tom ? Er du her ?"  "Ja, pappa"  "Har du vært på do helt til nå ?"  "Ja , jeg føler meg dårlig."  "Hva er i veien da ?"  "Jeg kaster opp."  "Prøv å drikk litt vann." Stemmen er litt roligere. "Ja."  Jeg presser klærna godt ned i veska.
<P>
På vei hjem fra møte må jeg spille dårlig. Hjemme er det rett i seng med temp. Jeg er varm og svett. "37,9" sier Pappa. "Du blir hjemme fra skolen i morgen."</I>
<P>
Disse eskene tar meg virkelig tilbake. En sår, varm følelse i brystet. Jeg snur meg over til en eske fra Banan-Mathisen. Her ligger det klær og gamle leker. Noe gult ligger litt skjult nede i bunnen. Jeg drar frem en gammel regnfrakk. En ganske liten gul regnfrakk med masse skrift på ryggen. KISS, DR. HOOK og SUPERTRAMP. Har alltid hatt en rotete musikksmak. Helt nederst står det med en annen skrift: ELVIS IS THE KING. Husker plutselig at Kimmo hadde rappa tusjpennen og skribla ned sin helt nederst på frakken min.
<P>

            (Kan dette legges i kursiv?)

<I>
Kimmo er bestekammeraten min. Han kommer fra Finland og faren hans har sett Elvis Presley i virkeligheten. Vi sitter mye på rommet hans og hører på Elvis. Kimmo kan alt om Elvis.</I><P>

<I>Det er alltid lett med Kimmo. Han bryr seg ikke med at jeg ikke feirer jul og bursdag. Mora til Kimmo har sagt at vi skal ha pølser hos dem om en uke når jeg fyller 12 år. Det høres tryggere ut enn kake. Moren til  Kimmo heter Maria og har snille øyne. Nynner alltid på "Love me Tender" og drikker øl. Kimmo har smakt øl mange ganger. Jeg tør ikke helt. Det lukter ikke noe godt. Kimmo sier han raper høyt når han drikker øl.</I><P>

<I>Mamma liker ikke at Kimmo kommer til meg. Han for ikke lov til å komme inn så ofte. Kimmo er vant til sånt. Frøken liker heller ikke Kimmo. Hun sier han er frekk og lat. I friminuttene spiller jeg fotball, og ser ikke Kimmo så ofte. Han sier han er ute bak skuret og røyker. Kimmo viste meg en gang hvordan man trekker inn røyken fra sigaretter. Jeg har sett bestefar gjøre det, men Kimmo lager røykringer også.</I><P>

<I>En gang snakket Kimmo om å rømme til Finland. Der bor faren hans. Han har alle LP'ene til Elvis og kjører trailer. Men Kimmo ble. Han sa at moren ville bli for ensom.</I><P>

<I>Kimmo er bestekammeraten min, men det har jeg ikke sagt til noen.</I><P>


Jeg legger frakken tilbake, og ser at en bok ligger rett foran meg. En tynn bok med rød perm og løkkeskrift på forsida. Meldingsbok for Tom Pedersen, står det. Jeg blar igjennom en del sider. "Tom var hjemme igår da han hadde influensa". "Tom var ikke på skolen de to siste timene da han følte seg uvel i magen". Alltid signert Eva Pedersen. En av meldingene er det noe ekstra kjent med. melding fra læreren. Femte klasse. Matlaging. Vi hadde hatt prøvetime i Heimkunnskap, og skulle lage fisk. Jeg hatet fisk og skulket. Fikk melding med hjem om at fisk var sunt, og skulking usunt.
<P>
<I>"For to timer siden hadde vi middag. Kokt torsk. Jeg hater kokt torsk, men må allikevel spise. Å trykke i seg ting du blir kvalm av gjør ikke bra ting med humøret, og når middagen var over var straffen klar. Ris på rumpa kl. 18. Jeg hadde spyttet ut maten, og nektet å spise mer. Jeg kunne velge mellom kald, tygd, kokt torsk og varm, sår, rød rumpe. Jeg klarte ikke å velge det første.</I><P>

<I>Nå er klokka slått 18. Vanligvis barne-tv, men ikke i dag. I dag er det meg og pappa. Pappa kommer inn på rommet mitt. Vi vet begge hvordan det foregår. Vi går sammen inn på soverommet til mamma og pappa. Der ligger bjerkeriset i senga. Stort, vilt og sint. Jeg ber om å få slippe. Det gjør jeg hver gang. "Jeg lover å være snill. Jeg lover, pappa" Pappa ser på meg med sinte øyne. "Knepp ned buksa, Tom. Ta ned buksa, sa jeg !" Pappa blir sint. Jeg klarer aldri å kneppe ned buksa sjøl. Går bare ikke. Pappa må alltid gjøre det. Og jeg kjemper. Kjemper imot. Men han er for sterk, så buksa havner alltid ned ved anklene. Jeg befinner meg nå foran pappa ved senga. Han sitter, jeg står. "Ta ned underbuksa nå, Tom. La meg slippe å straffe deg hardere enn nødvendig."  Men nei, det går i alle fall  ikke. Kvalmefornemmelsene fra middagen forsterkes. Jeg kjemper videre.<br>
Taper igjen. 10 sekunder senere befinner jeg meg over fanget til pappa, med buksa og underbuksa godt ned på knærna. Jeg har begge hendene over rumpa. "Jeg skal være snill."  Jeg kjenner en sterk hånd som vrir hendene mine opp over ryggen. Like etter kommer første slag. Et piskeslag fra 10 bjerkekvister. Det sprer seg over hele rumpa. Et nytt slag kommer raskt. Og et nytt. Pappa roper "Når skal du lære, Tom." Riskvisten går som en mitralijøse over rumpa og låra. Jeg spretter opp og ned over fanget hans. Prøver å få hendene ned over rumpa, men pappa holder hardt. Jeg gråter og ber for meg. "Jeg skal være snill, pappa." Han slår noen ganger til. Så ....så blir det stille. Jeg gråter også ganske stille. Vet det er over for denne gang. Pappa lar meg får reise meg. Jeg drar underbuksa og buksa på så fort jeg kan. Pappa ser på meg. "Hva sier du nå, Tom ?"  Jeg er helt tom. "Takk Pappa. Takk for at du lærer meg å bli et godt vitne."  Han gir meg en lang klem. Jeg er kvalm. Pappa går ut av rommet, snur seg i døråpningen med riset i hånden. "La oss håpe det blir lenge til neste gang."  Døra går igjen. Jeg står igjen i en febervarme. Hodet og rumpa gløder.</I>
<P>
<I>Klokka er 18.15,  Jeg må snart ut å hente ranselen på kjøkkenet. Der sitter mamma og lillebror. De vet jeg har fått ris.</I>
<P>

Jeg sitter bøyd over den ene esken. Kaster meldingsboka hardt ned i kassa, og kjenner at et sinne trykker i magan. Hvorfor i helvete drar jeg på disse reisene ? Hva er det jeg prøver å bevise for meg selv ?  Kjenner at det er på tide å gjøre meg ferdig for denne gang. I det jeg reiser meg, ser jeg et gammelt blad på toppen av esken. En gammel utgave av Vakttårnet. Datert 1978. Tar det opp og blar nesten litt ufrivillig igjennom sidene. Noen artikler er understreket. Vi hadde studert en del Vakttårn i den tida. En av artiklene handler om hvor viktig det er å ha et rent språk.
<P>
   
<I>"Fy...."  Det vil liksom ikke komme. "Fy Fa..". Nei, det er for skummelt. Tenk om jeg aldri kan vende tilbake. Når ordene er sagt, er jeg dømt. "Svarte Granskauen". Jeg blir litt blidere. Det er ikke samme snerten, men bedre enn "søren klype".</I>
<P>
<I>Jeg sitter på do. Sterile, hvite vegger, og med en duft av roseneng, som mamma har puttet i potta fordi hun påstår at det ikke skal lukte vondt på et toalett. "Hmm..", rart det der at man putter godlukt der avfallet skal ut.
Jeg har så lyst til å banne. Høyt, stygt og ofte. Stå midt i skole gården, rope høyt "Fy F... i H....." og vippe frem en sneip, tenne den, ta to raske trekk, arrogant knipse av gloa og hoste litt. Sitter her på do og vet at bare jeg klarer å si høyt og tydelig "Fy F..." så vil livet mitt ta en helt ny vending.</I>
<P>
<I>Så skjer det igjen, inne på denne trange doen, som jo egentlig er mitt fristed.
Angsten.... Utenfor døra kan alt ha forandret seg. Hvis jeg vender meg i bønn til onde makter og ber om å få håndhilse på djevelen, kan det være at han står på andre siden av døra når jeg kommer ut. Svetten pipler frem på panna. Jeg som for bare 3 minutter siden tenkte på Norsk-lærerinna og lykkelig lot høyrehånda gli over en av mine favorittsteder på kroppen, vet nå at alt som gjenstår nå er et "Fy F..." og alt vil bli annerledes. Mine synder er allerede overført til tre tørk do-papir og skylt ned i kloakken. Det er tilbakelagt og..... "Fy Fa..."...Åhh, dette er en pine. Lurer på om jeg vil bli gal om djevelen står og venter på meg med labben på andre sida av døra?
"Se inn i Guds øyne og dø" står det i salmene. Men djevelens øyne da....?<br>
Det holder vel bare å få nærkontakt med hånda hans. På do uten sikkerhetsnett.
Nei, jeg må si det. Det er på tide å la eple falle langt fra stammen. "Fy F..."
"Fy Fa.." "Fa.."</I>
<P>
<I>"Tom". Det banker på døra. "Tom?" "Er du snart ferdig?" "Vakttårnstudie starter om et kvarter vet du..." Pappa høres bekymra ut. Jeg tar sats på døra.
"Fy" Jeg låser opp og åpner.<br>
"Faen".
</I><P>

Jeg reiser meg opp. Beina er sovna, og det stikker nedover leggene. Så er tidsreisen gjort unna for denne gangen.<br>
"Neste år" tenker jeg.<br>
"Neste år skal jeg gi bort disse eskene til loppemarkedet".<br>
Neste år.
<P>
<B>Paulus c. 2000</B>



</div>
<BR><BR>
<BR>
<p>
<div align="right">
<B>-<a href="mailto:paulusv2@hotmail.com">Pål Hilmar Sollie</a></B></div>
<!-

-->

<BR><BR><DIV align="center">| <SMALL><A HREF="../noveller2.html">poetikon : noveller</A></SMALL> |</DIV></FONT>
</TD>







</TR></TABLE>

</CENTER>



</BODY>

</HTML>





